# ART. 1 – (Denominazione e sede)

1. E’ costituita, nel rispetto del Codice Civile, della Legge 383/2000 e della normativa in materia, l’associazione di promozione sociale denominata: "Tecnopita"
con sede in via / piazza ………………….……………..…...…..,  nel Comune di ………..……..……………...

  Il trasferimento della sede legale non comporta modifica statutaria, ma l’obbligo di comunicazione agli uffici competenti.

# ART. 2 - (Finalità)

1. L’Associazione è apartitica, non ha scopo di lucro e svolge attività di promozione e utilità sociale.
2. L'obiettivo che si propone è di riunire le persone che hanno interessi comuni nel campo della tecnologia, nello specifico dell'elettronica e informatica; collaborando e condividendo conoscenze ed attrezzature.
Favorisce e sostiene lo sviluppo di tale cultura, persegue finalità di promozione, utilità e solidarietà sociale, attraverso la diffusione dei principi dell'hardware e software libero; anche al pubblico utilizzando pubblicazioni e supporti audiovisivi.
3. Per il conseguimento delle proprie finalità l'Associazione potrà, sia direttamente sia in collaborazione con altre organizzazioni ed enti aventi simili fini istituzionali: organizzare, supportare o patrocinare eventi, fiere, seminari, convegni, conferenze, corsi, workshop.
L'Associazione può svolgere ogni attività, anche diverse da quelle sopra indicate, purché  direttamente o indirettamente connesse a quelle statutarie, o quelle accessorie per natura in quanto integrative delle stesse.

# ART. 3 - (Soci)

1. Sono ammesse all’Associazione tutte le persone fisiche che ne condividono gli scopi e accettano il presente statuto e il regolamento interno.
L’organo competente a deliberare sulle domande di ammissione è il Consiglio Direttivo.
2. Il diniego va motivato. Il richiedente, nella domanda di ammissione dovrà specificare le proprie complete generalità impegnandosi a versare la quota associativa. 
3. Ci sono 5 categorie di soci:
  * __*Common*__ : sono coloro che versano la quota di iscrizione annualmente stabilita dall’Assemblea,
  * _Tosat_: sono i soci studenti che hanno diritto ad uno sconto sulla quota di iscrizione annuale,
  * _Supporter_: sono coloro che oltre alla quota ordinaria, erogano contribuzioni volontarie straordinarie,
  * _Boss_: sono persone nominate tali dall’Assemblea per meriti particolari acquisiti a favore dell’Associazione,
  * _Admin_: sono le persone facenti parte del Consiglio Direttivo che hanno il diritto e il dovere di sorvegliare ed organizzare eventi e incontri ordinari, sono responsabili quando presenti degli spazi ed attrezzature utilizzate dall'associazione. Inoltre hanno la responsabilità di gestire server di rete, siti web, mailing-list di propietà dell'associazione; pubblicare libri, riviste, newsletter; effettuare o commissionare studi e ricerche; partecipare a progetti e riunioni in Italia e altri paesi; collaborare con le altre attività simili del territorio ed assecondando, qualora lo ritenga opportuno, le iniziative che dovessero sorgere a livello locale; compiere tutte le operazioni mobiliari, immobiliari e finanziarie ritenute necessarie, utili e opportune alla realizzazione dei predetti scopi; stipulare accordi o convenzioni con enti pubblici o privati, aziende, altre associazioni, o qualunque altro soggetto, pubblico o privato.
4. Non è ammessa la categoria dei soci temporanei. La quota associativa è intrasmissibile.

# ART. 4 - (Diritti e doveri dei soci)

I soci hanno diritto di eleggere gli organi sociali e di essere eletti negli stessi.
Essi hanno diritto di essere informati sulle attività dell’associazione e di essere rimborsati per le spese effettivamente sostenute nello svolgimento dell’attività prestata.
I soci devono versare nei termini la quota sociale e rispettare il presente statuto e il regolamento interno.
Gli aderenti svolgeranno la propria attività nell’associazione prevalentemente in modo personale, volontario e gratuito, senza fini di lucro, anche indiretto, in ragione delle disponibilità personali.

# ART. 5 - (Recesso ed esclusione del socio)

Il socio può recedere dall’Associazione mediante comunicazione scritta al Consiglio Direttivo, la quota associativa in questo caso non viene rimborsata.
Il socio che contravviene ai doveri stabiliti dallo statuto può essere escluso dall’Associazione. 
L’esclusione è deliberata dall’Assemblea con voto segreto e dopo avere ascoltato le giustificazioni dell’interessato.  
E’ comunque ammesso ricorso al giudice ordinario.

# ART. 6 - (Organi sociali)

Gli organi dell’associazione sono:
Assemblea dei soci,
Consiglio direttivo.
Tutte le cariche sociali sono assunte a titolo gratuito.

# ART. 7 - (Assemblea)

L’Assemblea è l’organo sovrano dell’associazione ed è composta da tutti i soci.
E’ convocata almeno una volta all’anno dal Consiglio Direttivo dell’associazione o da chi ne fa le veci mediante avviso scritto da inviare almeno 10 giorni prima di quello fissato per l’adunanza e contenente l’ordine del giorno dei lavori;
L’Assemblea è inoltre convocata a richiesta di almeno un decimo dei soci o quando il Consiglio Direttivo lo ritiene necessario.
L’Assemblea può essere ordinaria o straordinaria. E’ straordinaria quella convocata per la modifica dello statuto e lo scioglimento dell’Associazione. E’ ordinaria in tutti gli altri casi.

# ART. 8 - (Compiti dell’Assemblea)

L’assemblea deve:
approvare il rendiconto conto consuntivo e preventivo;
determinare le linee generali programmatiche dell’attività dell’associazione;
approvare il regolamento interno;
deliberare in via definitiva sulle domande di nuove adesioni e sulla esclusione dei soci;
eleggere il Consiglio Direttivo;
deliberare su quant’altro demandatole per legge o per statuto, o sottoposto al suo esame dal Consiglio direttivo.

# ART. 9 - (Validità Assemblee)

L’assemblea ordinaria è regolarmente costituita in prima convocazione se è presente la maggioranza degli iscritti aventi diritto di voto; in seconda convocazione, da tenersi anche nello stesso giorno, qualunque sia il numero dei presenti, in proprio o in delega.
Non è ammessa più di una delega per ciascun aderente. 
Le deliberazioni dell’assemblea ordinaria vengono prese a maggioranza dei presenti e rappresentati per delega, sono espresse con voto palese tranne quelle riguardanti le persone e la qualità delle persone (o quando l’Assemblea lo ritenga opportuno).
L’assemblea straordinaria approva eventuali modifiche allo statuto con la presenza dei 2/3 dei soci e con decisione deliberata a maggioranza dei presenti; scioglie l’associazione e ne devolve il patrimonio col voto favorevole di 3/4 dei soci.
(Se prevista anche per l’assemblea straordinaria, la seconda convocazione non può derogare le maggioranze previste per la prima).

# ART. 10 - (Verbalizzazione)

1.	Le discussioni e le deliberazioni dell’assemblea sono riassunte in un verbale redatto dal segretario e sottoscritto dal presidente.
2.	Ogni socio ha diritto di consultare il verbale e di trarne copia.

# ART. 11 - (Consiglio direttivo)

Il Consiglio Direttivo è composto da 3 a 7 membri eletti dall’assemblea tra i propri componenti.
Il Consiglio Direttivo è validamente costituito quando è presente la maggioranza dei componenti. (Nel caso in cui il consiglio direttivo fosse composto da soli tre membri, è validamente costituito quando sono presenti tutti). Esso delibera a maggioranza dei presenti.
Il Consiglio Direttivo compie tutti gli atti di ordinaria e straordinaria amministrazione non espressamente demandati all’Assemblea; redige e presenta all’assemblea il rapporto annuale sull’attività dell’associazione, il rendiconto consuntivo e preventivo.
Il Consiglio Direttivo dura in carica per n. 3 anni e i suoi componenti possono essere rieletti per n. 1 mandato.

# ART. 12 - (Presidente) 

Il Presidente ha la legale rappresentanza dell’associazione, è un membro del Consiglio Direttivo e presiede l’assemblea; convoca l’assemblea dei soci e il Consiglio Direttivo sia in caso di convocazioni ordinarie che straordinarie.

# ART. 13 - (Risorse economiche)

Le risorse economiche dell’associazione sono costituite da:
- quote e contributi degli associati; 
- eredità, donazioni e legati; 
- contributi dello Stato, delle regioni, di enti locali, di enti o di istituzioni pubblici, anche finalizzati al sostegno di specifici e documentati programmi realizzati nell'ambito dei fini statutari; 
- contributi dell'Unione europea e di organismi internazionali; 
- entrate derivanti da prestazioni di servizi convenzionati; 
- proventi delle cessioni di beni e servizi agli associati e a terzi, anche attraverso lo svolgimento di attività economiche di natura commerciale, artigianale o agricola, svolte in maniera ausiliaria e sussidiaria e comunque finalizzate al raggiungimento degli obiettivi istituzionali; 
- erogazioni liberali degli associati e dei terzi; 
- entrate derivanti da iniziative promozionali finalizzate al proprio finanziamento, quali feste e sottoscrizioni anche a premi; 
- altre entrate compatibili con le finalità sociali dell'associazionismo di promozione sociale. 
I proventi delle attività non possono, in nessun caso, essere divisi tra gli associati, anche in forma indiretta.
L'associazione ha il divieto di distribuire, anche in modo indiretto, utili e avanzi di gestione nonché fondi, riserve o capitale durante la vita dell'associazione.
L’associazione ha l'obbligo di impiegare gli utili o gli avanzi di gestione per la realizzazione delle attività istituzionali.

# ART. 14 - (Rendiconto economico-finanziario)

Il rendiconto economico-finanziario dell’associazione è annuale e decorre dal primo gennaio di ogni anno. Il conto consuntivo contiene tutte le entrate e le spese sostenute relative all’anno trascorso. Il conto preventivo contiene le previsioni di spesa e di entrata per l’esercizio annuale successivo.
Il rendiconto economico-finanziario è predisposto dal Consiglio Direttivo e approvato dall’assemblea generale ordinaria con le maggioranze previste dal presente statuto, depositato presso la sede dell’associazione almeno 20 gg. prima dell’assemblea e può essere consultato da ogni associato.
Il conto consuntivo deve essere approvato entro il 30 aprile dell’anno successivo alla chiusura dell’esercizio sociale.

# ART. 15 - (Scioglimento e devoluzione del patrimonio)

L’eventuale scioglimento dell’Associazione sarà deciso soltanto dall’assemblea con le modalità di cui all’art. 9.
In tal caso, il patrimonio, dopo la liquidazione, sarà devoluto a finalità di utilità sociale.

# ART. 16 - (Disposizioni finali)

Per tutto ciò che non è espressamente previsto dal presente statuto si applicano le disposizioni previste dal Codice civile e dalle leggi vigenti in materia.

